8

modo hos versus cohaerere nec cohaerere posse cum
versiculis sequentibus ex eo praecipue hausit quod in ipsius
carminis partibus diversis, diversas philosophicas doctrinas
profiteatur Horatius. Ipso iudice poeta distinguit Varronis
illas „Theologiam physicam’' et „Theologiam civilem’'.
Haec antiquam de diis conservat et propagat fidem, illa
contra minus est idonea quae multitudini praedicetur.
Itaque in altera stropha, ubi curn pietate quadam poeta
summum Iovis imperium in populos, in reges pronuntiat,
„civilem” omnibus aptam docet theologiam, in iis vero,
quae sequuntur, ἄθεον doctrinam de Necessitate. Quae
adeo inter se pugnare videntur, ut nexus a Mommseno
indicatus miserrime iam solvatur.
Ad quae haec velim animadvertas.

Imprimis cum Mommsenus tum Karstenius tum, quos
ego novi paene omnes, nimiam, ut mihi videtur, voci
,necessitatis'' vim tribuerunt.

..... Aequa lege necessitas
Sortitur insignes et imos;
Omne capax movet urna nomen.

Multo magis vocem illam premunt quam voluisse videtur
ipse poeta. Apud Karstenium primas prorsus agit partes
in toto fere carmine, indiciumque illi est Horatium, propositi
sui iam immemorem, virginibus puerisque ἄθεον quandam
hic tradere doctrinam. Quod sane minus decet eum post-
quam vix sacerdotis munus suscepit! Sed si quis obiciat
mihi negari non posse poetam in variis carminibus Stoicam
doctrinam et Epicuream alternis vicibus docuisse, eumque
hic non aliter fecisse, respondendum videtur imprimis
poetam, si unquam, tunc certissime „civilem” illam Varronis
Theologiam profiteri debuisse. Neque in menten quidem
venire ei potuit ut fatali illa tristique Necessitatis Theologia
vim, spem, veram virtutem iuvenibus eximeret!

