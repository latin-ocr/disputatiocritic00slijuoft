CAPUT 1.

Non parum miratur, quisquis recentiorum colligit scripta
de Horatii Odis, quae nunc vulgo „Romanae” dicuntur,
quod tot tamque diversae doctorum virorum reperiuntur
sententiae.

Qui furor interpretandi et in diversa de iis disputandi
eo praecipue instigatus esse videtur quod celeberrimus
quidam vir ex suo more eas explicans novas inopinatasque
movit quaestiones.

Postquam enim Theodorus Mommsenus 1), anno 1889,
in Academia sollemni die festo Friedrichi Guilelmi principis,
praeclaram illam habuit orationem, philologorum mox
surrexit turba; laudabant alii, alii impugnabant. Atque
hoc loco iam addendum est ipsa illa, quae prorsus nova
a Mommseno sunt prolata, saepe acerrime esse impugnata.
Unde tandem tantae auctoritatis tanta diffidentia?

Ut id ingenue fatear quod sentio: videtur mihi vir ille
laude ceteroquin dignissimus, artem criticam hic paululum
prodidisse, ut eloquentiae faveret, utque Carminum senten-
tiam Germani Principis festo quammaxime adaptaret.

Quae non temere me contendisse postea apparebit.

1) Cf. Sitzungsberichte der Preuss. Akad. der W. 24 Jan. 1889 p. 23 sqq.
1

